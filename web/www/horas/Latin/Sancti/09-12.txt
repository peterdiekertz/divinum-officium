[Rank]
S. Nominis Beatæ Mariæ Virginis;;Duplex majus;;4;;ex C11

[Rank1960]
S. Nominis Beatæ Mariæ Virginis;;Duplex;;3;;vide C11

[Rule]
vide C11;
9 lectiones
Ipsa Virgo Virginum
Psalmi Dominica
Antiphonas horas
Doxology=Nat
BMV

[Ant 1]
Sancta María, * succúrre miséris, juva pusillánimes, refóve flébiles, ora pro pópulo, intérveni pro clero, intercéde pro devóto femineo sexu: séntiant omnes tuum juvámen, quicúmque celébrant tui sancti nóminis commemoratiónem.

[Oratio]
Concéde, quǽsumus, omnípotens Deus: ut fidéles tui, qui sub sanctíssimæ Vírginis Maríæ Nómine et protectióne lætántur; ejus pia intercessióne, a cunctis malis liberéntur in terris, et ad gáudia ætérna perveníre mereántur in cælis.
$Per Dominum

[Lectio4]
Sermo sancti Bernardi Abbatis
!Ex Homil. 2 super Missus est, circa finem
Et nomen, inquit, Vírginis Maria. Loquámur pauca, et super hoc nómine, quod interpretátum maris stella dícitur, et Matri Virgini valde conveniénter aptátur. Ipsa namque aptíssime sideri comparátur, quia sicut sine sui corruptióne sidus suum emittit radium, sic absque sui læsióne Virgo parturívit Fílium. Nec síderi radius suam minuit claritátem, nec Virgini Fílius suam integritátem. Ipsa est ígitur nobilis illa stella ex Jacob orta, cujus radius univérsum orbem illúminat, cujus splendor et præfulget in supernis, et ínferos penetrat; terras étiam perlustrans, et calefáciens magis mentes quam corpora, fovet virtútes, éxcoquit vitia. Ipsa, inquam, est præclára et exímia stella super hoc mare magnum et spatiósum necessario sublevata, micans meritis, illustrans exemplis.

[Lectio5]
O quisquis te intelligis in hujus sæculi profluvio magis inter procellas et tempestates fluctuare, quam per terram ambuláre; ne avértas óculos a fulgóre hujus sideris, si non vis óbrui procellis. Si insurgant venti tentatiónum, si incurras scópulos tribulatiónum, réspice stellam, voca Mariam. Si jactaris supérbiæ undis, si ambitiónis, si detractiónis, si æmulatiónis, réspice stellam, voca Mariam. Si iracúndia aut avarítia aut carnis illécebra naviculam concusserit mentis, réspice ad Mariam. Si criminum immanitate turbátus, consciéntiæ fœditate confúsus, judícii horrore perterritus, bárathro incipias absorberi tristítiæ, desperatiónis abysso, cogita Mariam.

[Lectio6]
In periculis, in angustiis, in rebus dubiis Mariam cogita, Mariam ínvoca. Non recedat ab ore, non recedat a corde; et, ut ímpetres ejus oratiónis suffragium, non déseras conversatiónis exemplum. Ipsam sequens, non dévias; ipsam rogans, non despéras; ipsam cogitans, non erras; ipsa tenente, non corruis; ipsa protegénte, non metuis; ipsa duce, non fatigaris; ipsa propitia, pérvenis: et sic in temetípso experiris quam mérito dictum sit: Et nomen Vírginis Maria. - Quod quidem venerábile nomen, jamprídem in quibusdam christiáni orbis partibus speciali ritu cultum, Innocentius undecimus Romanus Pontifex, ob insignem victoriam sub ejusdem Vírginis Maríæ præsidio de immaníssimo Turcárum tyranno, cervicibus pópuli christiáni insultante, Viennæ in Austria partam, et in perenne tanti beneficii monuméntum, in Ecclésia universali singulis annis celebrari præcepit.

[Lectio7]
Léctio sancti Evangélii secúndum Lucam
!Luc 1:26-38
In illo témpore: Missus est Angelus Gabriel a Deo in civitátem Galilææ, cui nomen Nazareth, ad Vírginem desponsatam viro, cui nomen erat Joseph, de domo David, et nomen Vírginis Maria. Et réliqua.
_
Homilía sancti Petri Chrysólogi
!Sermo 142 de Annuntiatione
Audístis hódie, fratres caríssimi, Angelum cum muliere de hóminis reparatióne tractántem. Audístis agi, ut homo cursibus eisdem, quibus delapsus fuerat ad mortem, rediret ad vitam. Agit, agit cum Maria Angelus de salúte, quia cum Heva angelus egerat de ruína. Audístis Angelum de carnis nostræ limo templum divinæ majestátis arte ineffábili construentem. Audístis in terris Deum in cælis hóminem sacraménto incomprehensibili collocari. Audístis inaudíta ratióne in uno corpore Deum hominémque misceri. Audístis frágilem nostræ carnis natúram ad portandam totam Deitátis glóriam angelica exhortatióne roborari.

[Responsory7]
R. Felix namque es, sacra Virgo María, et omni laude digníssima: 
* Quia ex te ortus est sol justítiæ, Christus, Deus noster.
V. Ora pro pópulo, intérveni pro clero, intercéde pro devóto femineo sexu: séntiant omnes tuum juvámen, quicúmque célebrant tui sancti nóminis commemoratiónem.
R. Quia ex te ortus est sol justítiæ, Christus, Deus noster.

[Lectio8]
Denique, ne tanto pónderi cæléstis fabricæ in Maria subtilis nostri corporis arena succumberet, et in Vírgine totius generis humani portatúra fructum, virga ténuis frangerétur; fugatúra metum vox Angeli mox præcessit, dicens: Ne timeas, Maria. Ante causam dignitas Vírginis annuntiátur ex nómine; nam Maria Hebræo sermóne, Latine Domina nuncupátur. Vocat ergo Angelus Dominam, ut Dominatoris Genitricem trepidátio déserat servitutis, quam nasci et vocari Dominam ipsa sui Gérminis fecit et impetrávit auctoritas. Ne timeas, Maria, invenísti enim grátiam. Verum est, quia, qui invénit grátiam, nescit timére: Invenísti grátiam.

[Lectio9]
Beata, quæ inter hómines audíre sola méruit præ ómnibus: Invenísti grátiam. Quantam? Quantam supérius díxerat: plenam. Et vere plenam, quæ largo imbre totam fúnderet et infúnderet creatúram: Invenísti enim grátiam apud Deum. Hæc cum dicit, et ipse Angelus mirátur, aut féminam tantum, aut omnes hómines vitam meruísse per féminam: stupet Angelus totum Deum veníre intra virginális úteri angústias, cui tota simul angústa est creatúra. Hinc est quod remorátur Angelus, hinc est quod vírginem vocat de mérito, de grátia compéllat, vix causam prodit audiénti, sane ut sensum promóveat, vix longa trepidatióne compónit. 
&teDeum

[Lectio94]
Venerábile Vírginis Maríæ nomen, quod interpretátum maris stella dícitur, Matri Vírgini valde conveniénter aptátur. Ipsa namque aptíssime síderi comparátur, quia, sicut sine sui corruptióne sidus suum emíttit rádium, sic absque sui læsióne Virgo parturívit Fílium. Nec síderi rádius suam mínuit claritátem, nec Vírgini Fílius suam integritátem. Ipsa est ígitur nóbilis illa stella ex Jacob orta, super hoc mare magnum et spatiósum necessário subleváta, micans méritis, illústrans exémplis. O quisquis te intéllegis in hujus sǽculi proflúvio magis inter procéllas et tempestátes fluctuáre, quam per terram ambuláre, ne avértas óculos a fulgóre hujus síderis. Maríam cógita, Maríam ínvoca, ut sic in temetípso experiáris, quam mérito dictum sit: Et nomen Vírginis María. - Quod quidem dulcíssimum nomen, jamprídem in quibúsdam christiáni orbis pártibus speciáli ritu cultum, Innocéntius undécimus Románus Póntifex, ob insígnem victóriam de immaníssimo Turcárum tyránno, cervícibus pópuli christiáni insultánte, Viénnæ in Austria partam, et in perénne tanti benefícii monuméntum, in Ecclésia universáli síngulis annis celebrári præcépit.
&teDeum
