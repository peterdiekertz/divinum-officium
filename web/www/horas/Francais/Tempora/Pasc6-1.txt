[Rank]
Feria II infra Octavam Ascensionis;;Semiduplex;;2;;ex Tempora/Pasc5-4

[Rank1960]
Feria II post Ascensionem;;Feria;;1;;vide Tempora/Pasc5-4

[Rule]
ex Tempora/Pasc5-4;
9 Lectiones
Doxology=Asc
Feria Te Deum

[Lectio1]
De Epístola prima beáti Joánnis Apóstoli
!1 Joannes 3:1-6
1 Vidéte qualem caritátem dedit nobis Pater, ut fílii Dei nominémur et simus. Propter hoc mundus non novit nos: quia non novit eum.
2 Caríssimi, nunc fílii Dei sumus: et nondum appáruit quid érimus. Scimus quóniam cum apparúerit, símiles ei érimus: quóniam vidébimus eum sícuti est.
3 Et omnis qui habet hanc spem in eo, sanctíficat se, sicut et ille sanctus est.
4 Omnis qui facit peccátum, et iniquitátem facit: et peccátum est iníquitas.
5 Et scitis quia ille appáruit ut peccáta nostra tólleret: et peccátum in eo non est.
6 Omnis qui in eo manet, non peccat: et omnis qui peccat, non vidit eum, nec cognóvit eum.

[Responsory1]
@Tempora/Pasc5-4:Responsory1

[Lectio2]
!1 Joannes 3:7-12.
7 Filíoli, nemo vos sedúcat. Qui facit justítiam, justus est, sicut et ille justus est.
8 Qui facit peccátum, ex diábolo est: quóniam ab inítio diábolus peccat. In hoc appáruit Fílius Dei, ut dissólvat ópera diáboli.
9 Omnis qui natus est ex Deo, peccátum non facit: quóniam semen ipsíus in eo manet, et non potest peccáre, quóniam ex Deo natus est.
10 In hoc manifésti sunt fílii Dei, et fílii diáboli. Omnis qui non est justus, non est ex Deo, et qui non díligit fratrem suum:
11 quóniam hæc est annuntiátio, quam audístis ab inítio, ut diligátis altérutrum.
12 Non sicut Cain, qui ex malígno erat, et occídit fratrem suum. Et propter quid occídit eum? Quóniam ópera eius malígna erant: fratris autem eius, justa.

[Responsory2]
@Tempora/Pasc5-4:Responsory2

[Lectio3]
!1 Joannes 3:13-18
13 Nolíte mirári, fratres, si odit vos mundus.
14 Nos scimus quóniam transláti sumus de morte ad vitam, quóniam dilígimus fratres. Qui non díligit, manet in morte:
15 omnis qui odit fratrem suum, homicída est. Et scitis quóniam omnis homicída non habet vitam ætérnam in semetípso manéntem.
16 In hoc cognóvimus caritátem Dei, quóniam ille ánimam suam pro nobis pósuit: et nos debémus pro frátribus ánimas pónere.
17 Qui habúerit substántiam huius mundi, et víderit fratrem suum necessitátem habére, et cláuserit víscera sua ab eo: quómodo cáritas Dei manet in eo?
18 Filíoli mei, non diligámus verbo neque lingua, sed ópere et veritáte:

[Responsory3]
@Tempora/Pasc5-4:Responsory3

[Lectio4]
Sermo sancti Joánnis Chrysóstomi
!Sermo de Ascensione Domini, tom. 3
Christus ascéndens in cælum, nostræ natúræ primítias obtulit Patri, et oblátum donum mirátus est Pater, quod et tanta dignitas offerebat; et quod offerebátur, nulla macula fœdabátur. Nam et suis mánibus suscépit oblátum, et suæ sedis fecit esse participem, et quod plus est, ad partem suæ déxteræ collocávit. Cognoscamus, quis est ille qui audívit, Sede ad déxteram meam: quæ natúra est, cui Deus dixit, Esto meæ particeps sedis. Illa natúra est, quæ audívit: Terra es, et in terram ibis.

[Lectio5]
Non enim ad omnem glóriam cælos transísse suffecerat, non cum Angelis stare: sed cælos transívit, supra Chérubim ascéndit, ultra Séraphim elevátur, nec ante stetit, nisi sedem Domínicam meruísset. Vide quo spátio cælum separátur a terra, immo terra quanto ab ínferis abest, et ipsum cælum quanto ab altiore cælo separátur, et de altiore cælo ad Angelos quantum spatii est, ad superióres étiam Potestátes, ad ipsam quoque Domínicam sedem. Super hæc ómnia natúra nostra eleváta est, ut homo, qui loco tam humili tenebátur, ut descendere non posset ulterius, ad tam excélsam sedem elevarétur, ut altius non posset ascendere.

[Lectio6]
Et hæc osténdens Paulus dicebat: Qui descéndit, ipse est qui ascéndit. Et íterum: Descéndit ad inferióra terræ, et ascéndit super omnes cælos. Discite ígitur quisnam ascéndit, et quæ natúra eleváta est. In hoc enim cupio remorari sermóne, ut humani generis commemoratióne, divinam cleméntiam cum omni admiratióne discamus, quæ summum honórem, magnamque glóriam nostræ natúræ largita est, quæ ómnibus hodiérna die meruit excélsior reperiri. Hodie Angeli atque Archangeli natúram nostram in sede Dominica immortali glória fulgéntem vidérunt.

[Lectio7]
Léctio sancti Evangélii secúndum Marcum
!Marc 16:14-20
In illo témpore: Recumbéntibus undécim discípulis, appáruit illis Jesus: et exprobrávit incredulitátem eórum et durítiam cordis, quia iis, qui viderant eum resurrexísse, non credidérunt. Et réliqua.
_
Homilía sancti Gregórii Papæ
!Ex eadem Homilía 29
Et Dóminus quidem Jesus, postquam locútus est eis, assumptus est in cælum, et sedet a dextris Dei. In veteri Testaménto cognóvimus, quod Elias sit raptus in cælum. Sed aliud est cælum æreum, aliud æthereum. Cælum quippe æreum terræ est próximum: unde et aves cæli dicimus, quia eas volitare in áëre videmus. In cælum itaque æreum Elias sublevátus est, ut in secretam quamdam terræ regiónem repénte ducerétur, ubi in magna jam carnis et spíritus quiete viveret, quoúsque ad finem mundi redeat, et mortis debitum solvat. Ille étenim mortem dístulit, non evasit: Redémptor autem noster, quia non dístulit, superávit, eamque resurgéndo consumpsit, et resurrectiónis suæ glóriam ascendéndo declarávit.

[Lectio8]
Notándum quoque est, quod Elias in curru legitur ascendísse: ut videlicet aperte demonstrarétur, quia homo purus adjutório indigébat alieno. Per Angelos quippe facta illa et ostensa sunt adjuménta: quia nec in cælum quidem aéreum per se ascendere poterat, quem natúræ suæ infirmitas gravábat. Redémptor autem noster non curru, non Angelis sublevátus legitur: quia is, qui fecerat ómnia, nimirum super ómnia sua virtúte ferebátur. Illo étenim revertebátur, ubi erat: et inde redíbat, ubi remanebat: quia cum per humanitátem ascenderet in cælum, per divinitátem suam et terram páriter continébat et cælum.

[Lectio9]
Sicut autem Joseph a frátribus vénditus venditiónem Redemptóris nostri figurávit: sic Henoch translatus, atque ad cælum aéreum Elias sublevatus, ascensiónem Dominicam uterque designávit. Ascensiónis ergo suæ Dóminus prænuntios et testes hábuit, unum ante legem, alium sub lege: ut quandóque veníret ipse, qui veraciter cælos penetrare potuísset. Unde et ipse ordo in eórum quoque utrorúmque sublevatióne per quædam increménta distinguitur. Nam Henoch translatus, Elías vero ad cælum subvectus esse memorátur: ut veníret postmodum, qui nec translátus nec subvéctus, cælum æthéreum sua virtúte penetráret.
&teDeum
