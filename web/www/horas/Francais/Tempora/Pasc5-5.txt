[Rank]
Feria VI infra Octavam Ascensionis;;Semiduplex;;2;;ex Tempora/Pasc5-4

[Rank1960]
Feria VI post Ascensionem;;Feria;;1;;vide Tempora/Pasc5-4

[Rule]
ex Tempora/Pasc5-4;
9 Lectiones
Doxology=Asc
Feria Te Deum

[Lectio1]
Incipit Epístola secúnda beáti Petri Apóstoli
!2 Pet 1:1-4
1 Simon Petrus, servus et apóstolus Jesu Christi, iis qui coæquálem nobíscum sortíti sunt fidem in justítia Dei nostri, et Salvatóris Jesu Christi.
2 Grátia vobis, et pax adimpleátur in cognitióne Dei, et Christi Jesu Dómini nostri:
3 Quómodo ómnia nobis divínæ virtútis suæ, quæ ad vitam et pietátem donáta sunt, per cognitiónem eius, qui vocávit nos própria glória, et virtúte,
4 per quem máxima, et pretiósa nobis promíssa donávit: ut per hæc efficiámini divínæ consórtes natúræ: fugiéntes eius, quæ in mundo est, concupiscéntiæ corruptiónem.

[Responsory1]
@Tempora/Pasc5-4:Responsory1

[Lectio2]
!2 Pet 1:5-9
5 Vos autem curam omnem subinferéntes, ministráte in fide vestra virtútem, in virtúte autem sciéntiam,
6 in sciéntia autem abstinéntiam, in abstinéntia autem patiéntiam, in patiéntia autem pietátem,
7 in pietáte autem amórem fraternitátis, in amóre autem fraternitátis caritátem.
8 Hæc enim si vobíscum adsint, et súperent, non vácuos nec sine fructu vos constítuent in Dómini nostri Jesu Christi cognitióne.
9 Cui enim non præsto sunt hæc, cæcus est, et manu tentans, obliviónem accípiens purgatiónis véterum suórum delictórum.

[Responsory2]
@Tempora/Pasc5-4:Responsory2

[Lectio3]
!2 Pet 1:10-15
10 Quaprópter fratres, magis satágite ut per bona ópera certam vestram vocatiónem, et electiónem faciátis: hæc enim faciéntes, non peccábitis aliquándo.
11 Sic enim abundánter ministrábitur vobis intróitus in ætérnum regnum Dómini nostri et Salvatóris Jesu Christi.
12 Propter quod incípiam vos semper commonére de his: et quidem sciéntes et confirmátos vos in præsénti veritáte.
13 Justum autem árbitror quámdiu sum in hoc tabernáculo, suscitáre vos in commonitióne:
14 certus quod velox est deposítio tabernáculi mei secúndum quod et Dóminus noster Jesus Christus significávit mihi.
15 Dabo autem óperam et frequénter habére vos post óbitum meum, ut horum memóriam faciátis.

[Responsory3]
@Tempora/Pasc5-4:Responsory3

[Lectio4]
Sermo sancti Leónis Papæ
!Sermo 2 de Ascensione Domini
Sacraméntum, dilectíssimi, salútis nostræ, quam pretio sánguinis sui universitátis Cónditor æstimávit, a die corporalis ortus usque ad éxitum passiónis, per dispensatiónem humilitátis impletum est. Et licet multa, étiam in forma servi, divinitátis signa radiáverint; proprie tamen illíus témporis actio ad demonstrandam suscepti hóminis pertinuit veritátem. Post passiónem vero ruptis mortis vinculis, quæ vim suam in eum, qui peccáti erat nescius, incedéndo perdiderat; infirmitas in virtútem, mortalitas in immortalitátem, contumelia transívit in glóriam: quam Dóminus Jesus Christus in multis manifestisque documéntis, multórum declarávit aspéctibus, donec triumphum victóriæ, quem reportarat a mórtuis, inferret et cælis.

[Lectio5]
Sicut ergo in solemnitáte pascháli resurréctio Dómini fuit nobis causa lætándi: ita ascensio ejus in cælos præséntium nobis est materia gaudiórum, recoléntibus illum diem, et rite venerántibus, quo natúræ nostræ humilitátis in Christo super omnem cæli milítiam, super omnes ordines Angelórum, et ultra ómnium altitúdinem potestátum, ad Dei Patris est provecta consessum. Quo ordine óperum divinórum nos fundati, nos ædificáti sumus: ut mirabílior fieret grátia Dei, cum remotis a conspéctu hóminum, quæ mérito reveréntiam sui sentiebántur indicere, fides non deficeret, spes non fluctuaret, caritas non tepéret.

[Lectio6]
Magnárum hic vigor est méntium, et valde fidelium lumen est animárum, incunctanter credere, quæ corporeo non vidéntur intuitu, et ibi fígere desidérium, quo nequeas inferre conspéctum. Hæc autem pietas unde in nostris córdibus nascerétur, aut quómodo quisquam justificarétur per fidem, si in iis tantum salus nostra consísteret, quæ obtútibus subjacérent? Unde et illi viro, qui de resurrectióne Christi videbátur ambígere, nisi in ipsíus carne vestígia passiónis et visu explorasset et tactu: Quia vidísti me, inquit Dóminus credidísti: beáti qui non vidérunt, et credidérunt.

[Lectio7]
Léctio sancti Evangélii secúndum Marcum
!Marc 16:14-20
In illo témpore: Recumbéntibus undecim discípulis, appáruit illis Jesus: et exprobrávit incredulitátem eórum et durítiam cordis, quia iis, qui viderant eum resurrexísse, non credidérunt. Et réliqua.
_
Homilía sancti Gregórii Papæ
!Ex eadem Homilía 29
Qui crediderit, et baptizátus fúerit, salvus erit: qui vero non crediderit, condemnábitur. Fortasse unusquísque apud semetípsum dicat: Ego jam credidi, salvus ero. Verum dicit, si fidem opéribus tenet. Vera étenim fides est, quæ in hoc, quod verbis dicit, móribus non contradicit. Hinc est enim quod de quibusdam falsis fidelibus Paulus dicit: Qui confiténtur se nosse Deum, factis autem negant. Hinc Joánnes ait: Qui dicit se nosse Deum, et mandáta ejus non custódit, mendax est.

[Lectio8]
Quod cum ita sit, fidei nostræ veritátem in vitæ nostræ consideratióne debémus agnóscere. Tunc enim veraciter fidéles sumus, si quod verbis promittimus, opéribus complemus. In die quippe baptísmatis, ómnibus nos antiqui hostis opéribus, atque ómnibus pompis abrenuntiáre promisimus. Itaque unusquísque vestrum ad consideratiónem suam mentis óculos reducat; et si servat post baptismum, quod ante baptismum spopondit, certus jam, quia fidélis est, gaudeat.

[Lectio9]
Sed ecce, si quod promisit, minime servávit, si ad exercenda prava opera, ad concupíscendas mundi pompas dilapsus est: vídeamus, si jam scit plangere quod errávit. Apud misericórdem namque judicem nec ille fallax habétur, qui ad veritátem revértitur, étiam postquam mentitur: quia omnípotens Deus, dum libenter nostram pœniténtiam suscipit, ipse suo judício hoc, quod errávimus, abscóndit.
&teDeum
