[Rank]
Sabbato infra Octavam Ascensionis;;Semiduplex;;2;;ex Tempora/Pasc5-4

[Rank1960]
Sabbato post Ascensionem;;Feria;;1;;vide Tempora/Pasc5-4

[Rule]
ex Tempora/Pasc5-4;
9 Lectiones
Doxology=Asc
Feria Te Deum

[Lectio1]
De Epístola secúnda beáti Petri Apóstoli
!2 Pet 3:1-7
1 Hanc ecce vobis, caríssimi, secúndam scribo epístolam, in quibus vestram éxcito in commonitióne sincéram mentem:
2 ut mémores sitis eórum, quæ prædíxi, verbórum, a sanctis prophétis et apostolórum vestrórum, præceptórum Dómini et Salvatóris.
3 Hoc primum sciéntes, quod vénient in novíssimis diébus in deceptióne illusóres, juxta próprias concupiscéntias ambulántes,
4 dicéntes: Ubi est promíssio, aut advéntus eius? ex quo enim patres dormiérunt, ómnia sic perséverant ab inítio creatúræ.
5 Latet enim eos hoc voléntes, quod cæli erant prius, et terra de aqua, et per aquam consístens Dei verbo:
6 per quæ, ille tunc mundus aqua inundátus, périit.
7 Cæli autem, qui nunc sunt, et terra eódem verbo repósiti sunt, igni reserváti in diem judícii, et perditiónis impiórum hóminum.

[Responsory1]
@Tempora/Pasc5-4:Responsory1

[Lectio2]
!2 Pet 3:8-13
8 Unum vero hoc non láteat vos, caríssimi, quia unus dies apud Dóminum sicut mille anni, et mille anni sicut dies unus.
9 Non tardat Dóminus promissiónem suam, sicut quidam exístimant: sed patiénter agit propter vos, nolens áliquos períre, sed omnes ad pœniténtiam revérti.
10 Advéniet autem dies Dómini ut fur: in quo cæli magno ímpetu tránsient, eleménta vero calóre solvéntur, terra autem et quæ in ipsa sunt ópera, exuréntur.
11 Cum ígitur hæc ómnia dissolvénda sunt, quales opórtet vos esse in sanctis conversatiónibus, et pietátibus,
12 exspectántes, et properántes in advéntum diéi Dómini, per quem cæli ardéntes solvéntur, et eleménta ignis ardóre tabéscent?
13 Novos vero cælos, et novam terram secúndum promíssa ipsíus exspectámus, in quibus justítia hábitat.

[Responsory2]
@Tempora/Pasc5-4:Responsory2

[Lectio3]
!2 Pet 3:14-18
14 Propter quod, caríssimi, hæc exspectántes, satágite immaculáti, et invioláti ei inveníri in pace:
15 et Dómini nostri longanimitátem, salútem arbitrémini: sicut et caríssimus frater noster Paulus secúndum datam sibi sapiéntiam scripsit vobis,
16 sicut et in ómnibus epístolis, loquens in eis de his in quibus sunt quædam difficília intelléctu, quæ indócti et instábiles deprávant, sicut et céteras Scriptúras, ad suam ipsórum perditiónem.
17 Vos ígitur fratres, præsciéntes custodíte, ne insipiéntium erróre tradúcti excidátis a própria firmitáte:
18 créscite vero in grátia, et in cognitióne Dómini nostri, et Salvatóris Iesu Christi. Ipsi glória et nunc, et in diem æternitátis. Amen.

[Responsory3]
@Tempora/Pasc5-4:Responsory3

[Lectio4]
Sermo sancti Leónis Papæ
!Sermo 2 de Ascensione Domini
Quod itaque Redemptóris nostri conspicuum fuit, in sacraménta transívit: et ut fides excellentior esset ac firmior, visióni doctrina successit, cujus auctoritátem supernis illumináta radiis credéntium corda sequeréntur. Hanc fidem ascensióne Dómini auctam, et Spíritus Sancti munere roboratam, non vincula, non carceres, non exsília, non fames, non ignis, non laniátus ferárum, nec exquisita persequéntium crudelitátibus supplícia terruérunt. Pro hac fide per univérsum mundum non solum viri, sed étiam feminæ: nec tantum impubes púeri, sed étiam téneræ vírgines usque ad effusiónem sui sánguinis decertarunt. Hæc fides dæmónia ejécit, ægritúdines dépulit, mórtuos suscitávit.

[Lectio5]
Unde et ipsi beáti Apóstoli, qui tot miraculis confírmati, tot sermónibus eruditi, atrocitátem tamen Dominicæ passiónis expáverant, et veritátem resurrectiónis ejus non sine hæsitatióne suscéperant; tantum de ascensióne Dómini profecérunt, ut quidquid illis prius intulerat metum, verterétur in gáudium. Totam enim contemplatiónem animi in divinitátem ad Patris déxteram considéntis erexerant: nec jam corporeæ visiónis tardabántur objectu, quo minus in id aciem mentis inténderent, quod nec a Patre descendéndo abfuerat, nec a discípulis ascendéndo discesserat. Tunc ígitur, dilectíssimi, Fílius hóminis, Dei Fílius excellentius sacratiusque innotuit, cum in paternæ majestátis glóriam se recepit: et ineffábili modo cœpit esse divinitate præsentior, qui factus est humanitate longinquior.

[Lectio6]
Tunc ad æqualem Patri Fílium erudítior fides gressu mentis cœpit accedere, et contrectatióne in Christo corporeæ substántiæ, qua Patre minor est, non egére: quóniam glorificáti corporis manénte natúra, eo fides credéntium vocabátur, ubi non carnali manu, sed spiritali intelléctu par Genitóri Unigénitus tangerétur. Hinc illud est, quod post resurrectiónem suam Dóminus Maríæ Magdalenæ personam Ecclésiæ gerenti, cum ad contactum ipsíus properaret accedere, dicit: Noli me tángere, nondum enim ascéndi ad Patrem meum: hoc est, Nolo ut ad me corporáliter venias, nec ut me sensu carnis agnoscas: ad sublimióra te differo, majora tibi præparo: cum ad Patrem ascendéro, tunc me perfectius veriusque palpábis, apprehensúra quod non tangis, et creditúra quod non cernis.

[Lectio7]
Léctio sancti Evangélii secúndum Marcum
!Marc 16:14-20
In illo témpore: Recumbéntibus undecim discípulis, appáruit illis Jesus: et exprobrávit incredulitátem eórum et durítiam cordis, quia iis, qui viderant eum resurrexísse, non credidérunt. Et réliqua.
_
Homilía sancti Gregórii Papæ
!Ex eadem Homilía 29
Signa autem eos qui creditúri sunt, hæc sequéntur: In nómine meo dæmónia eícient, linguis loquéntur novis, serpéntes tollent: et si mortiferum quid biberint, non eis nocébit: super ægros manus impónent, et bene habébunt. Numquidnam, fratres mei, quia ista signa non fácitis, minime creditis? Sed hæc necessaria in exordio Ecclésiæ fuérunt. Ut enim ad fidem crésceret multitúdo credéntium, miraculis fuerat nutriénda: quia et nos, cum arbústa plantamus, tamdiu eis aquam infundimus, quoúsque ea in terra jam coaluisse videámus: et si semel radícem fixerint, irrigátio cessabit. Hinc est enim quod Paulus dicit: Linguæ in signum sunt non fidelibus, sed infidelibus.

[Lectio8]
Habémus de his signis atque virtútibus, quæ adhuc subtílius consideráre debeamus. Sancta quippe Ecclésia quotídie spiritáliter facit, quod tunc per Apóstolos corporáliter faciebat. Nam sacerdótes ejus cum per exorcismi grátiam manum credéntibus imponunt, et habitáre malignos spíritus in eórum mente contradicunt, quid aliud faciunt, nisi dæmónia ejíciunt? Et fidéles quique, qui jam vitæ veteris sæcularia verba derelinquunt, sancta autem mysteria ínsonant, Conditoris sui laudes et poténtiam, quantum prævalent, narrant: quid aliud faciunt, nisi novis linguis loquúntur? Qui dum bonis suis exhortatiónibus malítiam de aliénis córdibus auférunt, serpéntes tollunt.

[Lectio9]
Et dum pestíferas suasiónes audíunt, sed tamen ad operatiónem pravam minime pertrahúntur, mortiferum quidem est quod bibunt, sed non eis nocébit. Qui quóties próximos suos in bono opere infirmari conspíciunt, dum eis tota virtúte concurrunt, et exemplo suæ operatiónis illórum vitam róborant, qui in propria actióne títubant: quid aliud faciunt, nisi super ægros manus imponunt, ut bene habeant? Quæ nimirum mirácula tanto majora sunt, quanto spiritália: tanto majóra sunt, quanto per hæc non corpora, sed ánimæ suscitántur.
&teDeum
