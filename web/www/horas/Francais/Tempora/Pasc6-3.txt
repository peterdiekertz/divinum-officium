[Rank]
Feria IV infra Octavam Ascensionis;;Semiduplex;;2;;ex Tempora/Pasc5-4

[Rank1960]
Feria IV post Ascensionem;;Feria;;1;;vide Tempora/Pasc5-4

[Rule]
ex Tempora/Pasc5-4;
9 Lectiones
Doxology=Asc
Feria Te Deum

[Lectio1]
Incipit Epístola secúnda beáti Joánnis Apóstoli
!2 Joannes 1:1-5
1 Sénior Eléctæ dóminæ, et natis eius, quos ego díligo in veritáte, et non ego solus, sed et omnes qui cognovérunt veritátem,
2 propter veritátem, quæ pérmanet in nobis, et nobíscum erit in ætérnum.
3 Sit vobíscum grátia, misericórdia, pax a Deo Patre, et a Christo Iesu Fílio Patris in veritáte, et caritáte.
4 Gavísus sum valde, quóniam invéni de fíliis tuis ambulántes in veritáte, sicut mandátum accépimus a Patre.
5 Et nunc rogo te dómina, non tamquam mandátum novum scribens tibi, sed quod habúimus ab inítio, ut diligámus altérutrum.

[Responsory1]
@Tempora/Pasc5-4:Responsory1

[Lectio2]
!2 Joannes 1:6-9
6 Et hæc est cáritas, ut ambulémus secúndum mandáta eius. Hoc est enim mandátum, ut quemádmodum audístis ab inítio, in eo ambulétis.
7 Quóniam multi seductóres exiérunt in mundum, qui non confiténtur Iesum Christum venísse in carnem: hic est sedúctor, et Antichrístus.
8 Vidéte vosmetípsos, ne perdátis quæ operáti estis: sed ut mercédem plenam accipiátis.
9 Omnis qui recédit, et non pérmanet in doctrína Christi, Deum non habet: qui pérmanet in doctrína, hic et Patrem et Fílium habet.

[Responsory2]
@Tempora/Pasc5-4:Responsory2

[Lectio3]
!2 Joannes 1:10-13
10 Si quis venit ad vos, et hanc doctrínam non affert, nolíte recípere eum in domum, nec Ave ei dixéritis.
11 Qui enim dicit illi Ave, commúnicat opéribus eius malígnis.
12 Plura habens vobis scríbere, nólui per cartam et atraméntum: spero enim me futúrum apud vos, et os ad os loqui: ut gáudium vestrum plenum sit.
13 Salútant te fílii soróris tuæ Eléctæ.

[Responsory3]
@Tempora/Pasc5-4:Responsory3

[Lectio4]
Sermo sancti Gregórii Nysséni
!Oratio de Ascensione Domini
Hodiernam celebritátem satis per se magnam, prophéta David majórem éfficit, dum illi gáudium e Psalmis adjungit. Hic enim excélsus Prophéta supra seípsum egrédiens, tamquam corporis onere nihil premátur, infert se cæléstibus potestátibus, et voces eárum nobis exponit, cum in cælum redeuntem Dóminum ipsæ comitántes, Angelis, qui versántur in terris, quibusque in humanam vitam ingréssus commissus est, imperant ad hunc modum: Tóllite portas, príncipes, vestras; et elevámini, portæ æternáles, et introíbit Rex glóriæ.

[Lectio5]
Et quóniam ubicúmque fúerit ille, qui in seipso ómnia continet, pro suscipiéntium captu seípsum dimetítur (neque enim solum inter hómines homo fit, verum étiam dum inter Angelos versatur, ad illórum vocem sese demittit) idcirco janitores intérrogant: Quis est iste Rex glóriæ? Respondent ipsis, demonstrantque fortem et poténtem in prælio, qui pugnatúrus erat contra illum, qui natúram humanam in servitute captivam detinebat, et eversurus eum, qui mortis habebat impérium: ut gravíssimo hoste superato, genus hóminum in libertátem et pacem vindicáret. 

[Lectio6]
Occurrunt ei custodes, et portas jubent recludi, ut in ipsis rursum glóriam assequátur. Verum non agnoscunt eum, qui sordidam vitæ nostræ stolam indútus est: cujus rubra sunt vestiménta ex humanórum malórum torculari. Itaque rursus comites ejus vócibus illis interrogántur: Quis est iste Rex glóriæ? Respondétur autem non ámplius, Fortis et potens in prælio; sed, Dóminus virtútum, qui mundi principátum obtinuit, qui summatim ómnia in se collegit, qui prístinum in státum cuncta restituit: ipse est Rex glóriæ.

[Lectio7]
Léctio sancti Evangélii secúndum Marcum
!Marc 16:14-20
In illo témpore: Recumbéntibus undecim discípulis, appáruit illis Jesus: et exprobrávit incredulitátem eórum et durítiam cordis, quia iis, qui viderant eum resurrexísse, non credidérunt. Et réliqua.
_
Homilía sancti Gregórii Papæ
!Ex eadem Homilía 29
Hoc autem nobis primum quæréndum est, quidnam sit, quod, nato Dómino, apparuérunt Angeli, et tamen non legúntur in albis vestibus apparuísse: ascendénte autem Dómino, missi Angeli in albis legúntur vestibus apparuísse. Sic étenim scriptum est: Vidéntibus illis elevátus est, et nubes suscépit eum ab óculis eórum. Cumque intueréntur in cælum euntem illum, ecce duo viri stetérunt juxta illos in vestibus albis. In albis autem vestibus gáudium et solemnitas mentis osténditur. Quid est ergo, quod, nato Dómino, non in albis vestibus; ascendénte autem Dómino, in albis vestibus Angeli apparent: nisi quod tunc magna solemnitas Angelis facta est, cum cælum Deus homo penetrávit? Quia nascénte Dómino, videbátur divinitas humiliáta; ascendénte vero Dómino, est humanitas exáltata. Albæ étenim vestes exaltatióni magis congruunt, quam humiliatióni.

[Lectio8]
In ascensióne ergo ejus Angeli in albis vestibus videri debuérunt: quia qui in nativitáte sua appáruit Deus húmilis, in ascensióne sua osténsus est homo sublimis. Sed hoc nobis magnópere, fratres caríssimi, in hac solemnitate pensándum est: quia deletum est hodiérna die chirógraphum damnatiónis nostræ, mutáta est senténtia corruptiónis nostræ. Illa enim natúra, cui dictum est: Terra es, et in terram ibis; hódie in cælum ívit. Pro hac ipsa namque carnis nostræ sublevatióne, per figuram beátus Job Dóminum avem vocat. Quia enim ascensiónis ejus mystérium Judæam non intellígere conspéxit, de infidelitáte ejus per figuram beátus Job senténtiam protulit, dicens: Semitam ignorávit avis.

[Lectio9]
Avis enim recte appellátus est Dóminus, quia corpus carneum ad æthera librávit. Cujus avis sémitam ignorávit, quisquis eum ad cælum ascendísse non credidit. De hac solemnitáte per Psalmistam dícitur: Eleváta est magnificéntia tua super cælos. De hac rursus ait: Ascéndit Deus in jubilatióne, et Dóminus in voce tubæ. De hac íterum dicit: Ascéndens in altum captivam duxit captivitátem, dedit dona homínibus. Ascéndens quippe in altum, captivam duxit captivitátem: quia corruptiónem nostram virtúte suæ incorruptiónis absorbuit. Dedit vero dona homínibus: quia misso désuper Spiritu, alii sermónem sapiéntiæ, alii sermónem sciéntiæ, alii grátiam virtútum, alii grátiam curatiónum, alii genera linguárum, alii interpretatiónem tríbuit sermónum.
&teDeum
